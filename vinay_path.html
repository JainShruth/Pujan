<!DOCTYPE html>
<html lang="hi">
<head>
<style>
body {
    font-family: 'Noto Sans Devanagari', 'Mangal', sans-serif;
    background-color: #FFF8E1;
    margin: 0;
    padding: 0;
    font-size: 14px;
    line-height: 1.6;
    color: #222;
  }

</style>
</head>

  <p style="text-align: center;">इह विधि ठाड़े होयके, प्रथम पढ़ें यो पाठ |<br />धन्य जिनेश्वर देव तुम! नाशे कर्म जु आठ ||(1)</p>
<p style="text-align: center;">अनंत चतुष्टय के धनी, तुम ही हो सिरताज |<br />मुक्ति-वधू के कंत तुम, तीन भुवन के राज ||(2)</p>
<p style="text-align: center;">तिहुँ जग की पीड़ा-हरन, भवदधि शोषणहार |<br />ज्ञायक हो तुम विश्व के, शिवसुख के कर्तार ||(3)</p>
<p style="text-align: center;">हर्ता अघ-अंधियार के, कर्ता धर्म-प्रकाश |<br />थिरतापद दातार हो, धर्ता निजगुण रास ||(4)</p>
<p style="text-align: center;">धर्मामृत उर जलधिसों, ज्ञानभानु तुम रूप |<br />तुमरे चरण-सरोज को, नावत तिहुं जग भूप ||(5)</p>
<p style="text-align: center;">मैं वन्दौं जिनदेव को, कर अति निर्मल भाव |<br />कर्मबंध के छेदने, और न कछू उपाव ||(6)</p>
<p style="text-align: center;">भविजन को भवकूपतैं, तुम ही काढ़नहार |<br />दीनदयाल अनाथपति, आतम गुणभंडार ||(7)</p>
<p style="text-align: center;">चिदानंद निर्मल कियो, धोय कर्मरज मैल |<br />सरल करी या जगत में, भविजन को शिवगैल ||(8)</p>
<p style="text-align: center;">तुम पदपंकज पूजतैं, विघ्न रोग टर जाय |<br />शत्रु मित्रता को धरै, विष निर्विषता थाय ||(9)</p>
<p style="text-align: center;">चक्री खगधर इंद्र-पद, मिलें आपतैं आप |<br />अनुक्रमकर शिवपद लहें, नेम सकल हनि पाप ||(10)</p>
<p style="text-align: center;">तुम बिन मैं व्याकुल भयो, जैसे जल बिन मीन |<br />जन्म जरा मेरी हरो, करो मोहि स्वाधीन ||(11)</p>
<p style="text-align: center;">पतित बहुत पावन किये, गिनती कौन करेव |<br />अंजन से तारे प्रभु! जय! जय! जय! जिनदेव ||(12)</p>
<p style="text-align: center;">थकी नाव भवदधिविषै तुम प्रभु पार करेव |<br />खेवटिया तुम हो प्रभु! जय! जय! जय! जिनदेव ||(13)</p>
<p style="text-align: center;">रागसहित जग में रुल्यो, मिले सरागी देव |<br />वीतराग भेंटो अबै, मेटो राग कुटेव ||(14)</p>
<p style="text-align: center;">कित निगोद! कित नारकी! कित तिर्यंच अज्ञान |<br />आज धन्य! मानुष भयो, पायो जिनवर थान ||(15)</p>
<p style="text-align: center;">तुमको पूजें सुरपती, अहिपति नरपति देव |<br />धन्य भाग्य मेरो भयो, करन लग्यो तुम सेव ||(16)</p>
<p style="text-align: center;">अशरण के तुम शरण हो, निराधार आधार |<br />मैं डूबत भवसिंधु में, खेओ लगाओ पार ||(17)</p>
<p style="text-align: center;">इन्द्रादिक गणपति थके, कर विनती भगवान |<br />अपनो विरद निहारि के, कीजै आप समान ||(18)</p>
<p style="text-align: center;">तुमरी नेक सुदृष्टितें, जग उतरत है पार |<br />हा!हा! डूबो जात हौं, नेक निहारि निकार ||(19)</p>
<p style="text-align: center;">जो मैं कहहूँ औरसों, तो न मिटे उर-झार |<br />मेरी तो तोसों बनी, तातैं करौं पुकार ||(20)</p>
<p style="text-align: center;">वन्दौं पांचों परमगुरु, सुरगुरु वंदत जास |<br />विघनहरन मंगलकरन, पूरन परम प्रकाश ||(21)</p>
<p style="text-align: center;">चौबीसों जिन पद नमौं, नमौं शारदा माय |<br />शिवमग-साधक साधु नमि, रच्यो पाठ सुखदाय ||(22)</p>
<p>&nbsp;</p>
